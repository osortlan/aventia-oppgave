
# Læring i hverdagen
Personlig er jeg tilhenger av samarbeid i små grupper på større oppgaver. Her kan vi prate oss gjennom problemstillingen, forstå bildet sammen og lære å skille oppgave og løsning. Sitter man tett, kanskje til og med i åpent landskap, er dette lettere. Jobber man remote, kan det være fint å etablere noen chattekanaler som kan brukes litt uformelt. Min egen regel er at chat person-til-person = møte ved kaffeautomaten. Her kan man spøke om alt og bruke masse smileys :)

# Kodegjennomgang
For kodegjennomgang liker jeg å følge en DoD (definition of done) og kode-guidelines om vi har. Jeg underkjenner PR som feiler på noen av disse. Har jeg et innspill/tips, for eksempel "I siste versjon av X kan du enklere gjøre Y med Z", trenger det ikke alltid underkjennes. Ser jeg en bug, underkjenner jeg selvsagt, men det er som regel vanskelig å gjennomgå koden like grundig som en maskin ville gjort det. Jeg ser derfor ikke etter bugs overalt, men verifiserer heller at det er testdekning og at den er god nok. Tester i pipeline som del av PR hjelper ytterligere.

# prinsipper for læringsmiljø
For læring i hverdagen mener jeg det er viktig for oss alle at vi arbeider godt sammen og har en lav terskel for å spørre. I dette gamet lærer man hele tiden, og det er hele tiden noe man vet "altfor lite om" – dette må være lov. En kultur der det "ikke finnes dumme spørsmål" skal dyrkes frem i praksis.
I det hele tatt er jeg sterk tilhenger av en uformell og hyggelig tone for å ufarliggjøre oss selv litt.

# Teknisk gjeld
Teknisk gjeld ville jeg beskrevet som en snarvei vi tar i teknisk løsning, men som vi i tillegg til å måtte betale den (reparere den dårlige løsningen/hacket) må betale "renter" på underveis, for eksempel i form av mer tungvint og dermed dyrere utvikling, og/eller mer bug-prone kodebase. I prinsippet kan man ta opp teknisk gjeld for å tjene et hensiktsmessig mål på kort sikt (for eksempel release en feature innenfor et absolutt tidsvindu), men i min erfaring er det dessverre sjelden at dette er bakgrunnen. Ofte gjøres det på grunn av:
1. Tidspress som i sin tur kan være forårsaket av urealistiske forventninger eller manglende tillit til at det man gjør er riktig/nødvendig fra stakeholders. Dette er vanskelig å håndtere, men man kan forbedre situasjonen noe med god kommunikasjon og rutiner med nevnte stakeholders. (Dette er nok litt big-coorp fenomen)
2. En annen årsak er simpelthen slapphet hos utviklerteamet selv, dette er mye enklere å rette. Klare PR-rutiner, en definition of done og andre retningslinjer skrevet av oss selv, med vårt eget språk og på vårt eget nivå har jeg tro på her. Det må dog holdes på et edruelig nivå, for dette tar i seg selv tid. Fatt vedtak om forbedring på retro e.l., ikke for mange forbedringspunkter om gangen, men vær til gjengjeld nøye med at tiltakene skal følges!

# Tiltak kompetanseheving
Utenom godt læringsmiljø osv.:
1. Kompensasjonsordninger for kurs/sertifiseringer. Disse har selvsagt begrenset verdi kontra praktisk erfaring, men de er et OK startpunkt. Det gir også et tydelig signal om at man verdsetter utvikling og faglig interesse.
2. Mitt eget hotte tips er hjemmeprosjekter, her kan man teste ut ny/spennende tech. Helst et som gjør noe "på ekte". Min egen visjon her er webtjeneste for å kunne sette opp spillservere av ulike slag (dette er mitt ansvar å gjøre manuelt i vennegjengen i dag) – ingenting er som ekte brukere, selv på et fritidsprosjekt. :)